## A tananyagtartalom minimális, a módszertan maximális előtérbe helyezése

1. tervezett számonkérés

A félév elején pontosan kell tudni, hogy mit akarunk kérdezni a zh-ban, vizsgában. Erre kell felépíteni az egész félévet.

2. tervezett gyakorlatok

A gyakorlatok célja, hogy közvetlenül és hatékonyan gyakorolják a hallgatók az előadáson elhangzottakat. Mind az elméletet, mind a feladat megoldási módszereket.

3. folyamatos monitorozás, szondázás

Az előadáson és a gyakorlatokon egy biztos feladatmegoldó repertoárt kell létrehozni a hallgatók elméjében. Idővel, a második, harmadik hét után mindkét órán olyan típusú interakciónak kell lennie, amelyben kiderül, hogy a hallgatók közül az aktívak milyen megoldási módot választanak a felajánlott és begyakorolt megoldási módok közül. Ami nem megy, arra vissza kell térni. (Ez mehet online teszttel is, ha az jobb az oktatónak.)

4. a spiralitás elve

Minden tananyagtartalomra, többször kell visszatérni az órákon. Egy-egy gondolatmeneten sokszor kell végighaladni, hogy kimélyítsük a szemantikus memóriát. Ezt más anyagokkal adott esetben máshogy kell megtenni. Pl. moodle feladatok formájában, vagy kiadott gyakorló feladatokkal vagy a zh előtt egyre sűrűbben tartott konzultációval és a zh előtti utolsó héten csak zh gyakorlással.

5. a tananyag mennyiség csökkentése 

Valóban el kell engedni a tematikák 20%-át. Vagy formálisan is, azaz ki kell venni az A1 (első féléves matek kurzus) tematikából (ezt a mérnökkarok nem szeretnék) vagy informálisan, áttolva az A2-ba (második féléves matek kurzus) esetleg bizonyos cserékkel.

6. követelményminimum és tananyagfókusz elve

A számonkérés tervezésében azt kell jó előre tisztázni, hogy mi legyen az a 40-60 fogalom (és ezekhez társuló müdszerek), ami a kurzus fókuszában van. A zh és vizsga tervezésénél pontosan meg kell tudni mondani, hogy az adott feladat mit kérdez és miért kérdezi. Minden kérdés esetén tudni kell válaszolni arra a kérdésre, hogy miért tanítjuk, miért kérdezzük. Ez lehet belső válasz (az Euler-konstans definíciójához ez a határérték kell) vagy külső (pl. ez ahhoz kell, hogy értsék a jelfeldolgozás tárgyat). Az előadást és a gyakorlatot úgy kell felépíteni, hogy ezek a fogalmak feldolgozásra kerüljenek és a hozzájuk társított feladatmegoldó módszerek rendszeresen (spirálisan visszatérően) alkalmazva legyenek.

7. A korrekt számonkérés elve

Csak azt kérdezzük, amit megtanítottunk, begyakoroltunk, ami a valódi pedagógiai folyamatban a diákok tudástárába beépül, legyen az fogalom, vagy módszer.

8. A fokozatosság elve

A matematika nyelve egy idegen nyelv. A hallgatók az első zh előtt 2 hónappal, a második zh előtt 3 hónappal, az első vizsga előtt 4 hónappal kezdték el megtanulni ezt a nyelvet. Egy nyelvet nem lehet társalgási szinten 4 hónap alatt megtanulni, ezért ne kérjük, hogy ezen a nyelven a vizsgában, zh-ban folyamatosan beszéljenek. Legyünk velük türelmesek, elég ha a második félévben kérünk tőlük inkább korrektebb matematikai szóhasználatatot. A matematika helyes formális írásmódjára törekedni kell, de itt ugyanaz a helyzet.

9. a tanári autonómia elve

A tananyagtartalom másodlagos a módszertanhoz képest, mert egy leírt tanmenetet még sosem tanította meg magát. A módszerek megválasztása tanár és hallgatóságfüggő. Módszereket kijelölni, rögzíteni, bizonyos dolgokat tiltani, másokat megkövetelni nem szabad. Ha a tanár úgy ítéli meg, hogy egy fogalom megtanításához bizonyítást kell alkalmazni vagy számonkérni, akkor bízzunk abban, hogy ez a legjobb módszer és ne hallgassunk azokra, akik azt mondják, hogy "minek bizonyítani" (a bizonyítást letiltani matekórán olyan, mint a mérnököket eltiltani a méréstől).

10. a tudás konstrukciójának elve

Végső soron a tudás a hallgató agyában keletkezik és ő hozza azt ott létre. Ezért a legjobban azt, hogy egy tartalmat hogy lehet megtanulni, a hallgató tudja. Ha ő egy youtube videót talál a saját szempontjából a legjobbnak, akkor fogadjuk el, hogy ő így tanulta meg. Amit tehetünk, hogy ütköztetjük a mi általunk tanítottakat az alternatív forrásból tanultakkal. Ha kiderül, hogy lényegében ugyanaz, akkor engedjük el. Ha nem, akkor legyünk képesek intelligensen meggyőzni őt, hogy a más forrásból talált dolgok ellentmondanak a tudománynak.

11. időtakarékosság

Ne raboljuk se a hallgatók(!), se a saját időnket. Senki se fizeti ki nekünk a túltervezett konzultációt, házi javítást. A docensi kinevezést a kutatásra és a témavezetésre adják, nem arra, hogy vizsgáztatunk és házit javítunk. A diplomát is a szakdolgozatra. Csak akkor legyen konzultáció, ha szükséges, csak akkor legyen házi, ha szükséges, csak akkor javítsunk házit, ha tényleg nincs semmi más ötletünk a visszajelzésre. A kevesebb több, időben is.

